---
path: изградња-новог-објекта
image: /assets/vijest2.jpg
date: 2020-08-20T16:02:05.351Z
title: Изградњa новог објекта вртића „Бубамара“
---

Предсједник Владе Републике Српске Радован Вишковић вечерас је у Палама, заједно са 
начелником општине Бошком Југовићем и директорицом вртића „Бубамара“ Вањом Југовић, 
озваничио почетак изградње новог објекта вртића „Бубамара“, којим ће бити проширен капацитет вртића за 120 до 150 дјеце.

Премијер је изјавио новинарима да ће Влада учествовати у изградњи новог објекта вртића са 200.000 КМ, те истакао да сама потреба за проширењем вртића показује да у Палама живи доста младих који су, према његовим ријечима, будућност Српске.

Начелник Пала Бошко Југовић рекао је да општина није имала дилему када је улазила у овај инвестициони пројекат, те истакао да је ово до сада најљепши пројекат урађен за вријеме његовог мандата.

Директорица вртића „Бубамара“ Вања Југовић захвалила је Влади Српске и Општини  Пале на издвојеним средствима за изградњу новог објекта који ће, према њеним ријечима, усрећити и родитеље и малишане у Палама.

„Велико је задовољство да, након 30 година, имате једну овако важну инвестицију у Палама, која ће задовољити велики број родитеља који већ дуго времена чекају мјесто за своје дијете под нашим кровом. Нови објекат је димензија 550 метара квадратних, у њему ће се налазити пет радних соба за наше малишане и сматрамо да ће преко 130 дјеце моћи да бораве под тим кровом, узраста од шест мјесеци до шест година. Желим да се захвалим свима, вјерујем да су и родитељи радосни, ово чекају дуго година, јер након завршетка конкурса остаје пуно дјеце испод црте, које не можемо примити. Надам се да ћемо новим објектом ријешити овај проблем на дужи период“, истакла је Југовићева. 